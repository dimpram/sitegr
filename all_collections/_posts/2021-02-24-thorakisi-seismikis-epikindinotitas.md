---
ref: thorakisi-seismikis-epikindinotitas
title: "Το Ιόνιο Πανεπιστήμιο θωρακίζει την Περιφέρεια Ιονίων Νήσων σε θέματα σεισμικής επικινδυνότητας"
excerpt: "Στο πλαίσιο της επίσκεψης αυτής (...) έγινε επίδειξη από τον Διευθυντή του εργαστηρίου, Αναπλ. Καθηγητή Μάρκο Αυλωνίτη, του ερευνητικού έργου «ΤΗΛΕΜΑΧΟΣ», που χρηματοδοτείται από το Επιχειρησιακό Πρόγραμμα Ιόνια Νησιά 2014-2020."
tags:
 - Έρευνα
 - Δραστηριότητες Μελών
--- 
Την Πέμπτη 11 Φεβρουαρίου επισκέφτηκαν οι Αντιπεριφερειάρχες Περιβάλλοντος, Ενέργειας και Χωροταξίας Σπυρίδων Ιωάννου και Πολιτικής Προστασίας Νικόλαος Μηλιώτης και ο Πρύτανης του Ιονίου Πανεπιστημίου Καθηγητής Ανδρέας Φλώρος το Εργαστήριο Υπολογιστικής Μοντελοποίησης (CMODLab)  του Τμήματος Πληροφορικής του Ιονίου Πανεπιστημίου. Στο πλαίσιο της επίσκεψης αυτής έγινε επίδειξη από τον Διευθυντή του εργαστηρίου, Αναπλ. Καθηγητή Μάρκο Αυλωνίτη, του ερευνητικού έργου «ΤΗΛΕΜΑΧΟΣ», που χρηματοδοτείται από το Επιχειρησιακό Πρόγραμμα Ιόνια Νησιά 2014-2020.

Συγκεκριμένα, το  CMODLab ενισχύει την θωράκιση της ΠΙΝ για την αντιμετώπιση της σεισμικής επικινδυνότητας της περιφέρειάς μας μέσω της προμήθειας επτά σύγχρονων σεισμογράφων για το σύνολο των Ιονίων Νήσων καθώς και ενός γεωδαιτικού σταθμού. Η προμήθεια και λειτουργία του σύγχρονου δικτύου γίνεται σε πλήρη συνεργασία με τους εταίρους του έργου που είναι η Περιφέρεια Ιονίων Νήσων, το Εθνικό Καποδιστριακό Πανεπιστήμιο Αθηνών, τα Γεωδυναμικό Ινστιτούτο Εθνικού Αστεροσκοπείου Αθηνών και ο Οργανισμός Αντισεισμικού Σχεδιασμού και Προστασίας. Στην συνάντηση έγινε επίσης επίδειξη των καινοτόμων καταγραφικών-σεισμογράφων χαμηλού κόστους που σχεδιάστηκαν και αναπτύχθηκαν εξ ολοκλήρου στο CMODLab καθώς και το αναπτυσσόμενο σύστημα διαχείρισης σεισμικής επικινδυνότητας στο πλαίσιο του έργου «ΤΗΛΕΜΑΧΟΣ».

Ο Διευθυντής του Εργαστηρίου ενημέρωσε τους παρόντες για την έναρξη των ζυμώσεων εντός του Ιονίου Πανεπιστημίου σχετικά με την πρόθεση δημιουργίας ενός νέου Ινστιτούτου στο Πανεπιστημιακό Ερευνητικό Κέντρο (ΠΕΚ) του Ιονίου Πανεπιστημίου στη θεματική της Μηχανικής των Φυσικών Καταστροφών καλύπτοντας ένα σημαντικό κενό στις υπάρχουσες ερευνητικές κατευθύνσεις του ΠΕΚ.

Τέλος, ο Διευθυντής του Εργαστηρίου ευχαρίστησε θερμά τους καλεσμένους για την συνεχή στήριξη και υποστήριξή τους στο εκπαιδευτικό και ερευνητικό έργο του Εργαστηρίου.
